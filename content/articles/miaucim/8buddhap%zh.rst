佛說八大人覺經
##############

:date: 2002-07-07
:oldurl: http://nanda.online-dhamma.net/MiauCim/8buddhap.htm
:tags: 小東山妙心寺, 府城地區寺院、道場
:category: 小東山妙心寺
:summary: 佛說八大人覺經

::

             佛說八大人覺經

                    西土聖賢集
                    後漢沙門安世高譯

       為佛弟子，常於晝夜，至心誦念，八大人覺：

   第一：覺悟世間無常，國土危脆；四大苦空，五陰無我。生滅變異，

 　　　　　　虛偽無主，心是惡源，形為罪藪；如是觀察，漸離生死。


 　第二：覺知多欲為苦。生死疲勞，從貪欲起；少欲無為，身心自在。


 　第三：覺知心無厭足，惟得多求，增長罪惡；菩薩不爾，常念知足，

 　　　　　　安貧守道，惟慧是業。



 　第四：覺知懈怠墮落，常行精進，破煩惱惡，摧伏四魔，出陰界獄。


 　第五：覺悟愚痴生死。菩薩常念，廣學多聞，增長智慧，成就辯才，

 　　　　　　教化一切，悉以大樂。


 　第六：覺知貧苦多怨，橫結惡緣，菩薩布施，等念怨親，不念舊惡，

 　　　　　　不憎惡人。


 　第七：覺悟五欲過患；雖為俗人，不染世樂。常念三衣，瓦兪法器，

 　　　　　　志願出家，守道清白，梵行高遠，慈悲一切。


 　第八：覺知生死熾燃，苦惱無量；發大乘心，普濟一切。願代眾生，

 　　　　　　受無量苦；令諸眾生，畢竟大樂。

      如此八事，乃是諸佛菩薩大人之所覺悟。精進行道，慈悲修慧，


 乘法身船，至涅槃岸；復還生死，度脫眾生。以前八事，開導一切，令

 諸眾生，覺生死苦，捨離五欲，修心聖道。若佛弟子誦此八事，於念念

 中，滅無量罪；進趣菩提，速登正覺；永

 斷生死，常住快樂。
